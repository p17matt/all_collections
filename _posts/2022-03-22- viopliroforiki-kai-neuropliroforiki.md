---
ref: viopliroforiki-kai-neuropliroforiki
title: "Στις πρώτες θέσεις του ενδιαφέροντος των φοιτητών το ΜΠΣ στη Βιοπληροφορική και Νευροπληροφορική"
excerpt: "Στην κορωνίδα  των μεταπτυχιακών διπλωμάτων, βρίσκεται το μεταπτυχιακό πρόγραμμα σπουδών στη Βιοπληροφορική και Νευροπληροφορική. "
categories:
 - ΑΝΑΚΟΙΝΩΣΕΙΣ
tags:
 - Μεταπτυχιακές Σπουδές
---

Στην κορωνίδα  των μεταπτυχιακών διπλωμάτων, βρίσκεται το μεταπτυχιακό πρόγραμμα σπουδών στη Βιοπληροφορική και Νευροπληροφορική, που παρέχει το Ιόνιο Πανεπιστήμιο σε συνεργασία με το Ελληνικό Ανοιχτό Πανεπιστήμιο, έχοντας κερδίσει τις πρώτες θέσεις του ενδιαφέροντος των φοιτητών για ανάπτυξη των μεταπτυχιακών τους σπουδών στην Ελλάδα.

Το συγκεκριμένο Μεταπτυχιακό Πρόγραμμα Σπουδών διοργανώνεται τα τελευταία τέσσερα χρόνια  με τη συνεργασία του Ελληνικού Ανοικτού Πανεπιστημίου από τη Σχολή Θετικών Επιστημών και Τεχνολογίας, Εργαστήριο Εφαρμοσμένων Μαθηματικών και του Ιονίου Πανεπιστημίου από το Τμήμα Πληροφορικής, Εργαστήριο Βιοπληροφορικής και Ανθρώπινης Ηλεκτροφυσιολογίας.

Πρόκειται για ένα μοναδικό στο είδος του μεταπτυχιακό πρόγραμμα σπουδών το οποίο συνδυάζει τα αντικείμενα της πληροφορικής, των μαθηματικών, της μηχανικής, της ιατρικής, της βιολογίας και της νευροφυσιολογίας, σε οχτώ κατάλληλα σχεδιασμένες θεματικές ενότητες

· Μαθηματική Μοντελοποίηση στη Βιολογία
· Νευροβιολογία και Μοντελοποίηση Κυτταρικών Συστημάτων
· Καταγραφή και Επεξεργασία Νευρικών Βιοσημάτων
· Μηχανική Νευρικής Αποκατάστασης
· Αλγόριθμοι στη Μοριακή Βιολογία και στη Δομική Βιοπληροφορική
· Σχεδιασμός Βάσεων Βιολογικών Δεδομένων και Γλώσσες Προγραμματισμού
· Βιοιατρική Τεχνολογία και Συστήματα Ιατρικής Απεικόνισης
· Πρωτεομική, Γενωμική και Γονιδιωματική

Οι παραπάνω θεματικές ενότητες ενισχύονται με την εργαστηριακή εκπαίδευση, που έχει ως στόχο την εξοικείωση των φοιτητών με τον εξοπλισμό του Εργαστηρίου Βιοπληροφορικής και Ανθρώπινης Ηλεκτροφυσιολογίας του Τμήματος Πληροφορικής του Ιονίου Πανεπιστημίου.

Για το φετινό κύκλο σπουδών, η εργαστηριακή εκπαίδευση, διοργανώνεται το 10ήμερο 14 με 23 Μαρτίου. Καθημερινά διενεργούνται εντατικά εργαστήρια που φέρνουν σε επαφή τους φοιτητές με το ηλεκτρονικό μικροσκόπιο, με λογισμικά συμπεριφορικής ανάλυσης, με τη φωτονική μικροσκοπία, με την αλυσιδωτή αντίδραση πολυμεράσης πραγματικού χρόνου, με την ανάλυση τριτοταγών πρωτεϊνικών δομών, με βάσεις δεδομένων και εργαλεία βιοπληροφορικής, με την ανάλυση δεδομένων υψηλής κλίμακας της μοριακής βιολογίας με χρήση μεθόδων επιβλεπόμενης και μη επιβλεπόμενης μάθησης, με το μετρητή κατανομής σωματιδίων και με την ανίχνευση αντιγονικών επιτόπων σε κυτταρολογικά επιχρίσματα.

Την τελευταία μέρα, της εργαστηριακής εκπαίδευσης, την Τετάρτη, 23 Μαρτίου, έχουν προγραμματιστεί δύο ειδικές ενότητες, που  συνδυάζονται για πρώτη φορά σε μεταπτυχιακό πρόγραμμα.

Η πρώτη αφορά την παρουσίαση των ερευνητικών έργων του Εργαστηρίου Βιοπληροφορικής και Ανθρώπινης Ηλεκτροφυσιολογίας και έχει ως στόχο να εκθέσει στους φοιτητές τις τελευταίες εξελίξεις στο χώρο της έρευνας στη Βιοπληροφορική και Νευροπληροφορική.

Η δεύτερη αφορά την επιχειρηματικότητα και τις επαγγελματικές προοπτικές στην Βιοπληροφορική και Νευροπληροφορική, στην οποία οι φοιτητές θα έχουν την ευκαιρία να μιλήσουν και να εκφράσουν απορίες σε προσκεκλημένους ομιλητές, Καθηγητές κορυφαίων πανεπιστημίων της Ευρώπης και της Αμερικής και Διευθυντές εταιρειών από το χώρο της ιατρικής τεχνολογίας, των κλινικών δοκιμών και της επιχειρηματικότητας, όπως ο  Καθηγητής της Ιατρικής Σχολής του Johns Hopkins, Κωνσταντίνος Λυκέτσος,  ο Διευθύνων Σύμβουλος της εταιρείας κλινικών δοκιμών IQVIA στην Ελλάδα, Νίκος Κωστάρας,  ο Οικονομικός Διευθυντής της Siemens Healthineers στην Ελλάδα, Διονύσης Παπαδόπουλος, ο Διευθύνων Σύμβουλος της εταιρείας FluoroMe Inc., Nick Spring, ο Καθηγητής στο Τμήμα Βιοτεχνολογίας του Γεωπονικού Πανεπιστημίου Αθηνών και αντιπρόεδρος του ΕΟΦ Δημήτριος Βλαχάκης και ο Πρόεδρος του Ινστιτούτου Ανάπτυξης Επιχειρηματικότητας, Αναστάσιος Βασιλειάδης.


Στον φετινό κύκλο της εργαστηριακής εκπαίδευσης συμμετέχουν 70 φοιτητές του μεταπτυχιακού προγράμματος σπουδών ,που έχουν ολοκληρώσει τουλάχιστον τρεις θεματικές ενότητες του μεταπτυχιακού προγράμματος και άνω των 20 εισηγητών στις εργαστηριακές ασκήσεις.


Η επιτυχία του μεταπτυχιακού προγράμματος σπουδών στη Βιοπληροφορική και Νευροπληροφορική εκτιμάται πως είναι τεράστια, καθώς σε κάθε νέα προκήρυξη, που γίνεται δύο φορές το χρόνο, δέχεται άνω των 60 αιτήσεων, αποδεικνύοντας με αυτό τον τρόπο την ποιότητα του μεταπτυχιακού προγράμματος και την ικανοποίηση και θετική αξιολόγηση των φοιτητών.
